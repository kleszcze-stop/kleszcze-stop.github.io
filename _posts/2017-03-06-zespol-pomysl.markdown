---
layout: post
title:  "Pomysł na Zespół"
date:   2017-03-06 18:20:02 +0200
author: Prof. Janusz Boratyński
image: "/img/blog/1_1.jpg"
categories: o nas
nav-blog: active
summary: Badania nad chorobami odkleszczowymi to ważny problem społeczny, medyczny, naukowy i gospodarczy. Od odkrycia bakterii Borrelia burgdorferi, patogenu wywołującego chorobę, upłynęło niespełna ponad 30 lat. Borrelia to jednak nie jedyny patogen przenoszony przez kleszcze. W 2011 r. na obszarach Dolnego Śląska blisko 40% samic ...
---

### Interdyscyplinarny Zespół ds. Rozwiązywania Problemów Chorób Odkleszczowych

Badania nad chorobami odkleszczowymi to ważny problem społeczny, medyczny, naukowy i
gospodarczy. Od odkrycia bakterii Borrelia burgdorferi, patogenu wywołującego chorobę,
upłynęło niespełna ponad 30 lat. Borrelia to jednak nie jedyny patogen przenoszony przez
kleszcze. W 2011 r. na obszarach Dolnego Śląska blisko 40% samic kleszczy było
zainfekowanych borrelią. W województwie śląskim w 2005 r. zarejestrowano ok. 500 przypadków
boreliozy, obecnie liczba zakażeń wzrosła 4-5 krotnie. W 2015 r. odnotowano w Polsce 13625
przypadków choroby, a w roku 2016 aż 21220 przypadków.

W założeniu interdyscyplinarny zespół zajmujący się rozwiązaniem problemu byłby panelem
służącym koordynacji badań i przedsięwzięć. Chodzi o uzyskanie efektu synergii, by poprzez
wzajemne konsultacje doprowadzić do maksymalnego skrócenia czasu potrzebnego na osiągnięcie
celu: rozwiązania problemów wywoływanych przez kleszcze. W tej inicjatywie kluczowe jest
miejsce dla partnerów społecznych, jak na przykład Stowarzyszenia Chorych na Boreliozę.

Przykładowe zadania objęłyby między innymi: badania nad biologią kleszczy, stworzenie
doustnych szczepionek celem powstrzymania łańcucha zakażeń w naturalnym środowisku dzikich
zwierząt, badania i ograniczenie populacji gryzoni na miejskich terenach rekreacyjnych,
badania immunologiczne, prace nad wiarygodnymi testami diagnostycznymi.

W innej skali i na innym „modelu” odniesiono już spektakularny sukces. Rozwiązano problem
wścieklizny stosując od 1993 r. szczepienie doustne lisów. Liczba zakażeń u lisów spadła po
8 latach z 2079 do 8 przypadków wścieklizny, a w kraju są regiony, w których nie odnotowuje
się przypadków choroby.

### Finansowanie

Praca interdyscyplinarnego Zespołu wymaga oczywiście finansowania na odpowiednim poziomie. W
przypadku zaproponowanej tematyki widzę kilka problemów, ale zdecydowanie przeważają
pozytywy.

Projekt z pewnością będzie miał charakter wieloletni. W naszej strefie klimatycznej okres
rozwoju kleszcza sięga 3 lat. Do tego dochodzi czas oczekiwania na opóźnione efekty
podejmowanych działań. Będziemy oczywiście startować w konkursach o granty krajowe i z Unii
Europejskiej. Jestem przekonany, że tematyka badań i ich faktyczny wpływ na zdrowie
społeczeństwa będzie wywoływał pozytywny rezonans, tak u decydentów, jak i w otoczeniu
medialno-społecznym. Z pewnością także u prywatnych donatorów – czy to firm, czy osób
prywatnych. Reasumując jestem przekonany, że finanse nie powinny stanowić problemu, choć z
pewnością w pierwszej fazie ich pozyskanie będą wymagać determinacji i profesjonalnych
działań zespołu.

Chciałbym, aby działania były realizowane pod auspicjami Polskiej Akademii Nauk. Komitety
Naukowe skupiają wybitnych uczonych z uczelni i instytutów. Patronat PAN sprawi, że
zespołowi przypisywana będzie cecha uniwersalności.
